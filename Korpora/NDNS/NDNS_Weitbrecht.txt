D Stadtjompfer.

Von Richard Weitbrecht.

1.

Ischt des a' Gläuf ond a' Gsprang em Flecka-n ommer! sait s Kircha'hannes sei' Weib en der Kuche, mô se z Obed kocht hôt, ond schreit nô zua ihrem Ma' en d Schuier na, môn-er em Viech s Fuater schneidt: Hannes, was geits uf der Gassa?

Streck dein Kopf zum Feaschter naus, nô gsiehsch ! geit der-er zruck.

Aber d Lisbeth hôt et vom Herd weg könna, weil se Schmalz uf-em Fuier ghet hôt, ond vom Kuchefeaschter aus hôt se bloß Buaba und Mädla sprenga seha; ond wann se au wia älle Weiber, aparte de jonge, arg mit der Neugier bhaft gwä ischt, s Schmalz hôt se doch et derwega verbrenna lau’, s hätt se selber dauret, ond der Hannes hätt schö' gschempft, wann se-m s Essa et zur reachta Zeit uf da' Tisch gstellt hätt.

s ischt-er hoiß woara en der Kuche, drom hôt se ihr Jacka auszoga ond d Hemedärmel nuftau', daß mer ihre ronde schaffiche Aerm gseha hôt, ihr weißer Schurz ischt er zua ihram donkelblôa Rock et schlecht gstanda, ond wia se au noh ihr Hauba ronter ghet hôt, nô hôt mer ihren ganza ronde Kopf mit dene schöne hellbraune Zöpf gseha, môn-er über da' Buckel na ghangt send, ond ihr Gsichtle mit ama' Stompfnäsle, ama' Grüable em Kenn ond ronde rothe Bäkla.

Mer hôt a' reachte Froid an-er hau' könna, wia se so romhantirt hôt mit-em Gschirr. Freile so arg flenk ischt-ers et vo' der Ha'd ganga, se ischt halt noh a' jongs Weib gwä ond et wia dia Stadtfräula a' halbs Jôhr lang extra e'-ma' Gaschthof en d Kochet ganga. Derfür hôt se au koine noble Sacha z macha ghet, ond en ôarda'licha Pfannakuacha oder Leabrâspäzla hôt se guat na'brôcht.

A' Froid hôt au der Hannes an-er ghet, wia-n-er vo' der Schuier rufkomma-n ischt — noh em Sonntichshäs 1), bloß statt em Rock en graußa Schurz a', daß d Wescht ond d Hosa et wüascht werdet beim Viech. Er ischt onter d Kuchethür na' gstanda ond hôt sei'm Weib a' Weile zuagucket ond schäz-wohl denkt, daß er en gscheida Stroich gmacht häb, wia-n-er vor a' paar Monet s Stäffelesbaura sei' Lisbeth gheirt 2) häb: er ischt reich gwä — schö' freile ettâ — ond der Lisbeth ihr Vatter au, ond s Mädle ischt reacht gwea, ond mer hôt er nex nôchsaga könna, als daß-er ihr Vater z guat sei — des hôt aber da' Hannes et schenirt. Se hent bis uf den Tag guat mitnander glebt — s wär au z bald gwea jezt schau Händel! — bloß ischt der Hannes a' bisle gnau 3) ond d Lisbeth a' bisle aushausisch 4) gwea, und em Hannes sei' graischts Vergnüaga ischt gwä, s Viech ond d Aecker z bsorga ond en der Schuier romzhantiera ond nô henter da' Ofa z siza ond nex z to'; d Lisbeth aber hôt doch au gern a' bisle ens Blättle nei’ guckt oder ischt auf d Schwäzete ganga.

1) Sonntagskleid. 2) geheirathet. 3) sehr sparsam. 4) verschwenderisch.

Hôscht noh et gucket was geit? frôgt d Lisbeth da’ Hannes.

Wa werd i? Brengs Essa rei’, i hau’ Honger, flenk! sait der Hannes ond gôht en d Stub eine.

D Lisbeth hôt tapfer gmacht ond d Plattâ ronterglangt, mô se hôt d Pfannakuacha na'lega wölla, aber en der Hascht hôt se se z weit nausgstellt, ond wia zwoi Pfannakuacha druf glä send, fällt se ronter ond ischt he’.

Dô liegscht! sait d Lisbeth.

Aber drenna schreit der Hannes raus:

Was hôscht schau’ wieder he’ gmacht? Gwis dia schö' Plattâ, mô mer vom Schulmoischter kriagt hent! Muaß denn au äll Tag ebbes he’ sei' ?

D Lisbeth hôt se et aus der Fasseng brenga lau’, se hôt dia Pfannakuacha ufghebt, ablôsa 1) ond airscht noh so a' bisle glachet, wia se vor se ane sait: s ißt’ koi’ Bauer nex o’gsalza. D Scherba hôt se einschtweila liega lau’, daß der Hannes schnell sei’ Sach kriag. Der hôt bruttlet 2), bis s Essâ uf-em Tisch gstanda-n ischt ond er ebbes zwischa de Zäh’ ghet hôt; nô hôts Bruttla vo’ selber ufghairt. Ond gschmeckt hôts dene Zwoi; gschwäzt hent se, wia moischt d Baura beim Essa, et viel, bloß d Lisbeth hôt a’ paarmôl gsait: Witt noh maih? oder: Dô, nemm der naus!

Wia se fertich gwä send ond d Löffel agschleckt ghet hent, ischt der Hannes ufgstanda ond hôt sein Sonntichsôbedkittel a’zoga ond sei’ Leaderkappa ufgsezt, ond d Lisbeth hôt agraumet ond d Löffel puzt am Tischtuach — des ischt freile bloß am Sonntich uf da’ Tisch komma.

1)	abgeblasen. 2)	murren, zanken.

I gang noh ens Lamm, sait der Hannes.

Wann kommscht hoi'? frôgt d Lisbeth.

Muascht du des gwißt hau'? frôgt der Hannes dergega ond gôht.

Jez muaß mer aber jô et moina, dia Zwoi häbet et guat mit anander ghaust. Em Gega'toil, wenn alle em Flecka bloß so mit anander gschwäzt hättet, wia dia, nôcher 1) hätt nia koi's zuam Pfarrer z laufa braucht ond s gmoi'schaftlich Amt en Ehsacha hätt et viel z to' ghet. Au muaß mer jô et glauba, d Lisbeth sei bais gwea über dia A'twort vo' ihrem Ma' ; mer ischts auf-em Dorf halt et anderschter gwöhnt, mer sait — au zua de Weiber — was mer denkt. Noi', ans Feaschter ischt se na'gstanda ond hôt-em nôchgucket, wia-n-er, d Pfeif em Maul, so stolz da' Flecka abe gloffa-n ischt, ond hôt denkt, se häb doch en reachta Ma'. Ond wia-n-er oms Eck nom gwä ischt, ischt se en d Kuche naus ond hôt gschwend gspüalt, nô hôt se ihren Kittel wieder a'zoga ond ischt nüber zua ihrer Kameräde, der Margret, ond hôt mit derâ gschwäzt.

2.

Was des Gläuf und Gsprang vo' dene Schualerkender z bedeuta ghet hôt, des hôt d Lisbeth glei bei der Margret ghairt, ond der Hannes hôts mit oigena Auga gseha. s ischt so zwischa Liacht ond Gsiehnexmaih gwä, wia-n-er da' Flecka-n abe ganga-n ischt, d Leut send hemedärmelich vor de Häuser gsessa ond hent gschwäzt ond em Hannes d Zeit botta 2). Wia-n-er ans Lamm ane kommt, sieht er dô a' Kutschâ stau' ond om dia rom en ganza Haufa Kender, Buaba ond Mädla,

1)	nachher, dann. 2)	gegrüßt.

ond henta rom au Alte. Ond oiner vo' dene Lausbuaba ischt oba auf d Kutscha nufklettert gwä ond hôt lange Nâsa ronter gmacht, bis der Kutscher zuam Feaschter vom Lamm ra gschria hôt: Kerle, gôscht ra, oder i reiß dr d Auhrläppla raus! Nô' ischt er aber ronter gfahra wia der Bliz.

s ischt dôzmôl noh et oft fürkomma, daß mer em Flecka a' Kutschâ gseha hôt, ond wenn amôl oine durchgfahra ischt, nô send er d Buaba nôchspronga, ond der halb Flecka hôt d Köpf zuam Feaschter rausgstreckt. Zua koiner gschicktera Zeit hätt aber dia Kutsch gar et komma könna, weder em Sommer am Sonntich Obed, mô d Leut Zeit hent zuam Gucka ond Schwäza.

Ischt de Leut des schau' gspässich fürkomma, daß a’ Kutschâ durch da' Flecka fährt, nô hent se vollends gar nemme gwißt, was saga, wia dia Kutschâ am Lamm hält ond a' Jompfer raussteigt. Se mâg so a'fangs der Dreißgâ gwä sei'. des Fräule, ehnder vorna als henta, ond a' hauhfärtichs Häs hôt se a'ghet, überall rom nex weder Fezla ond Bendela ond henta airscht reacht hauch ufbaut, bigott zwe drei Röck ufanander. Se hôts freile au naitich ghet, denn se ischt spendeldürr gwä ond statt oardaliche Zöpf hôt se denne Löckla am Kopf rom hanga ghet ond a' spiziche Nâs em Gsicht, aber schöne Zäh', sell muaß mer saga, dô hent der Lisbeth de ihre et na' dürfa.

Wia se ausgstiega gwä ischt ond des Zsemagläuf gseha hôt, nô sait se zua dene Kender reacht froi'dlich:

Nun, ihr Jungen, seid ihr auch heute schon recht fleißig gewesen?

Dia hent glachet ond einer sait: O, dui woiß et amôl, daß heut Sonntich ischt! Ond a' andere vo' dene Krotta hôt a'fanga senga:

Gang mer weg mit Sametschüala,

Gang mer weg mit Bendala!

Baura'mädla send mer liaber,

Als so Kaffeebembela!

Des Fräule aber ischt nei' ens Lamm ond durch d Wirthsstuba ens Nebastüble nei'. Durch dia gitterich Wa'd, mô zwischa der graußa Stuba ond dem Stübla gwä ischt, sieht d Jompfer, daß des schau' halba voll gsessa-n ischt vo' Baura, moischt gstandene Männer ond lauter reiche: oba dra' der Schultes ond der Burgâmoischter ond neba dene der Lisbeth ihr Vater, der Stäffelesbauer. D Jompfer sait froi'dlich: Guten Abend! ond sezt se onta an da' Tisch na'. D Baura hent ob dem Fräule. mô dô rei' kommt ond zua ehne na'sizt, so viel z gucka ghet, daß koiner er au d Zeit botta hôt; se hent des Weibsbild so vo' der Seit a'gseha ond send nächer zsemagruckt, reacht weit von-er weg, wia wenn se wüatich wär ond beißa tät. Dia aber hôt se et verschüchtera lau' ond sait zu-en: Fürchtet euch nicht vor mir, ich liebe das Volk.

Nô hent se noh dommer en d Welt nei' guckt ond gar nemme gwißt, was se aus-er macha sollet. Ond wia se nô reacht froi'dlich sei' will ond zua Oi'm sait: Sag mir, hast du auch eine Gattin zu Haus? nô brommlet dear:

Wann hent mir mit anander Säu ghüat? ond geit er koi' A'twort.

Aellsmittelscht ischt der Lammwirth, a' dicker Bröckel 1), der au sei' oigener beschter Kond gwä ischt, rei' komma ond hôt des Fräule gfrôgt, was se wöll.

Habt Ihr Apfelwein? frôgt se.

Der Lammwirth gucket se a' ond sait:

Was hent Se wölla?

Apfelwein oder überhaupt Obstmost, sait s Fräule.

1) cig. Brocken, Stück.

Obßtmoßt? sait der Lammwirth, des geits bei mir ettâ, i woiß et, was Sia wöllet.

D Jompfer aber zeigt uf a' Glas Moscht, mô der Burgâmoischter vor se hôt stau' ghet ond sait:

Was der Mann hat, bringt mir!

Jez ischt em Lammwirtha' grauß Liacht ufganga, ond er sait :

Mooscht wöllet Se? Des hättet Se au glei saga könna, sell hau'-n-e freile.

Onter dearâ ganza Zeit sent d Baura dôgsessa ond hent nex gschwäzt. Se schwäzet überhaupt em Wirthshaus et viel, wann se et grad mit anander Händel hent, nô aber gôhts wia gschmiert; ond wann a' Fremds onters nei' sizt, nô schwäzet se airscht reacht nex. So hent se au, wia der Lammwirth naus gwä ischt, nex gschwäzt, aber fescht send se na'gsessa uf ihre Leaderhosa ond hent d Hä'd en d Hosatascha gschoba, wia wenn se sa wöttet: des Stüble ghairt o'ser, ond mer ganget et naus ond wenn hondert sotte Stadtjompfera kommet.

Des Fräule läßt aber et a ond sait noh froi'dlicher weder vorher:

Ihr lieben Leute, ihr müßt euch nicht vor mir geniren, ich werde mich bald heimisch bei euch fühlen, denn ich bin hierher gekommen, um das Volk zu studiren.

D Baura hent d Köpf zsemagstreckt ond et gwißt, was saga; der Stäffelesbauer aber hôt gwißt, es ghair se, daß mer ebbes schwäz, ond sait zua-n-er:

Mit Vergonscht, Fräule, mô wöllet se denn nô wohna?

Ich werde mir vom Wirth ein Zimmer anweisen lassen, sait se, dreht se rom zuam Lammwirth, wia der er grad ihr Sächle brengt, ond sait:

Ihr könnt mir doch ein Zimmer geben?

Zua was? frôgt der.

Zum Wohnen; ich werde mich einige Wochen hier aufhalten.

Zua dem hau' i koi' Zemmer, sait der derwider, et amôl für heu't Nacht; i hau' bloß oi's, a' graußa Stuba droba ond dô schlôfet schau' zwoi Ha'dwerksburscht.

Aber, guter Mann, wo soll ich denn übernachten? sait d Jompfer, ond s hôt er doch a' bisle pfengschtelet 1).

Sell woiß i et, wann Sias selber et wisset, sait der Lammwirth ond gôht naus, weil mer em grüast hôt.

Wann se s om sell handelt, sait der Stäffelesbauer, bei mei'm Tochterma' ischt glaubich a' Stüble leer; dô kommt er grad eine, Se könnet en selber frôga.

Der Hannes kommt rei', sait Guta-n Obed, sieht d Jompfer au so vo' der Seit a' ond woiß et, was er aus er macha soll. Wia-n-er aber ghairt hôt, was se wöll, ischt er et derwider gwea, weil er denkt hôt, s gäb ebbes z profetira, ond sait er zua.

Ob se glei ei'zieha könn, hôt se gfrôgt; ond wia der Hannes sich schö' ausdrückt hôt ond gsait, er stand koi'm Henderniß em Weg, nô hôt se zahlt ond zuam Hannes gsait, er soll mit-er gau', se wöll sei' Stübla a'seha. Der ischt ufgstanda, ond se send mit anander da' Flecka aufeganga zua s Hannes sei'm Haus, ond älle Leut hent gucket, was der Hannes für a' führnehms Weibsbild am Bendel häb.

Em Lamm donta en der graußa Stub send d Leut om da' Kutscher rom gsessa ond hent-en gfrôgt, wer denn des Fräule sei ond was se dô wöll. Er wiß selber et so gnau, sait der, was se to' wöll, au et reacht, was se sei; er häb ghairt, se sei a' Kammerfräule gwä ond nôcher a' Komödiante ond schäzwoll häb se koi' Geld, ond weils en der Stadt so theuer sei, wöll se uf-em Dorf koschtnizer 2) oder uf älle Fäll billicher leba.

1) sie wurde ängstlich. 2) umsonst.

Em Stüble dren hent se au von-er gschwäzt, ond der Stäffelesbauer hôt se et wenich drauf ei'bildt, daß er zaischtâ mit-erâ gschwäzt häb, ond hôt gsait, s komm em vor, als seis a' gmoine Jompfer, se könn so froi'dlich mit oi'm schwäza.

Was will se denn dô to'? frôgt der Burgâmoischter.

Jez isch aber an der Zeit gwea, daß der Schultes als der Haichscht em Flecka au ebbes vo' se gä hôt, ond dear sait:

s Volk well se schenira, hôt se gsait.

Ond am sella Obed noh ischts em ganza Flecka-n ommer komma, s sei a’ Jompfer aus der Stadt dô, beim Kircha'hannes wohn se ond s Volk wöll se schenira.

3.

Wia der Hannes mit der Jompfer an sei' Haus neba der Kirch ane lauft, nô stôht der Schulmoischter, mô grad ufa’märga’glitta 1) ghet hôt, mit de Kirchaschlüssel en der Ha'd onter der Sakrischteitür ond bschaut se dia Jompfer, mô dô vorbei gôht. s ischt a' saubers Ma'sbild gwä, bloß a' bisle z dürr, aber lange Hôr hôt er om da' Kopf rom hanga ghet wia der Aposchtel Johannes uf dem Bild en der Kirch ond blôe Auga, mô froi'dlich en d Welt nei' guckt hent. Ond was se ghairt, hôt er au gwißt: er hôt sei' Hauskäpple glupft 2). Freile d Jompfer ischt schau' vorbei gwä, bis er se bsonna hôt, soll-er oder soll-er et? Aber se hôt en doch gseha ghet ond sait:

Ein idyllisches Bild!

Was hent Se gsait? frôgt der Hannes.

Wer ist der Alte dort? sait d Jompfer.

Alt ischt er ettâ, sait der Hannes, er mâg so zwischa dreißgâ ond vierzgâ sei', schäzwohl en Ihrem Alter.

1)	ave maria geläutet. 2)	lupfen = in die Höhe heben.

D Jompfer hôts verzürnt, daß er von ihrem Alter gschwäzt hôt, aber weil se s Volk hôt studira wölla, sait se grad so froi'dlich wia vorher:

Woher weiß Er denn, wie alt ich bin?

Dô hôt der Hannes lacha' müaßa ond hôt so vo' der Seita' an-er nuf ond na guckt ond sait:

Ha, des ka' a' Blender seha, daß Sia koi' Heuricher Has maih send!

D Jompfer hôt et reacht verstanda, was er gmoi't hôt, hôt au et weiter gfrôgt, weil se jezet ans Hannes Haus gwea send ond d Jompfer älle ihre Fezla hôt zsemanemma müaßa, zaischtâ über da' Kandel nüber ond nô uf dem schmala Wegle, mô zwischa der Mischte ond em Haus gwä ischt.

Wann Ses et o'güatich nemmet, na will i voranegehen, sait der Hannes, — der hôt zoiga wella, daß er au woiß, was se ghairt ond wia mer schwäzt. Ond er lauft an d Hausthür na' ond langt durchs Lädle, mô dâneba gwä ischt, eine ond ziaht da' Riegel hentersche 1), daß s Haus ufganga ischt.

Mei' Weib ischt noh et dâhoi't, sait er ond steckt zwoi Fenger ens Maul ond tuat en langa scharpfa Pfiff, daß s der Jompfer durch Mark ond Bei' ganga-n ischt.

Aber Mann, was macht Er denn da? frôgt se.

Mei'm Weib pfeifa! sait er ond sezt nô ganz zuatualich derzua: Wisset Se, Jompferle, a' jeds Tiarle gôht seiner Nahreng nôch, ond d Weiber uf d Schwäzete. Ond wenn mei' Lisbeth bei ihrer Margret ischt, nô send de Reachte zsema'komma, dô gôhts wia bei-ra' Puzmühle.

Mittlerweil ischt aber schau' d Lisbeth dâhergspronga, weil se gwißt hôt, daß wenn der Hannes er pfeift, s nô pressirt.

1) zurück.

Wann er er bloß gschria hôt, nô hôt er oft noh lang warta könna, bis se komma-n ischt.

Wia se d Jompfer sieht, macht se en schöna Knix vor er ond sait: Guata-n Obed! Ganget Se no' nei', wenn Se ebbes mit mer schwäza wollet; oder fa' mers honta amacha?

Ich höre, Ihr habt ein Logis frei? sait s Fräule.

Was wollet Se? frôgt d Lisbeth.

Em Hannes aber ischt d Zeit lang woara, er hôt wieder zua sei'm Schoppa wölla, drom sait er:

Mach et lange Frôga! Verstôsch noh et, daß des Fräule bei o's wohna will. Mach, führ se nus en des Stüble, mô mer für d Ahnâ hent herrichta lau', daß ses a'gucka ka'.

Jezet hôt d Lisbeth verstanda, was der Ha'del ischt, se gôht mit der Jompfer d Stiaga nuf ond macht de henter Stüblestür uf, daß d Jompfer hôt einegucka könna.

s ischt freile et grauß, sait se, aber schö' heargricht. Des Oefele raucht a' bisle, aber Se werdet doch et bis Wenter dô bleiba.

Des hôt d Jompfer au denkt, wia se des Stüble a'= gseha hôt. Freile sauber isch gwä ond des zwoischläfrich Bett grauß gnuag für drei, aber d Stubadecke ischt arg niedrig gwä ond d Feaschter klei' ond d Aussicht et grad „idyllisch". Mer hôt en a' paar Wenkel net’ gseha, mô Scherba ond sotts Zuig romglä ischt; grad vor se hôt mer s Dächte vom Saustall ghet — auf dem hent a' paar Kaze Händel ghet ond wüatich derzua gschria. Aber was hôt se macha könna ? Se hôt froh sei' müaßa, daß se no des kriagt hôt ond se fait, s gfall er wohl dô ond der Hannes soll no glei ihre Sacha vom Lamm ruf hola.

Des hôt der Hannes tau', ond d Jompfer ischt ans Auspacka ganga. Se hôt ällerhand bei se ghet, mô se hätt kecklich derhoimdâ lau' könna, zuam Exempel en ganza Hansa Häfela, mit so ma' gela pappicha Brei dren.

D Lisbeth frôgt, was des sei, ond d Jompfer verklärt ers, des sei „condensirte Milch". Dô hôt d Lisbeth d Hä'd über-em Kopf zsema gschla ond gsait:

Dia Mil 1) hättet Se derhoimdâ lau' könna, dia hent mir besser ond frischer.

Ja wie? frôgt d Jompfer.

Ha, weil mer vier Küah em Stall hent, sait d Lisbeth.

D Jompfer hôt se verwondert, se hôt schäzwoll denkt, seits condensirte Mil gäb, brauch mer koine Küah maih ond laß dia Tiarle agau'.

Noh ällerhand hôt se auspackt ond zletschta a' graußa Kischta voll Büacher.

Send des lauter Bibla? frôgt der Hannes.

Nein, mein Lieber, sait s Fräule, das ist schönwissenschaftliche Literatur, soweit sie sich aus das Volk bezieht.

Aber dia send schö' ei'bonda! sait d Lisbeth, ond ischt bärich 2) so keck, se a'zrega. Dô müaßet fürnehme Sacha dren stau'.

Meine Bibliothek, liebes Kind, steht dir ganz zur Verfügung, benütze sie so oft du willst und bilde deinen Geist daran!

I will so güatich sei', sait d Lisbeth, kann e sonscht noh ebbes helfa?

Nein! sait d Jompfer, ond d Lisbeth ond der Hannes hent-er Guat Nacht botta ond sent ganga. D Jompfer hôt noh lang romgruschtlet ond ihre Büacher ufgstellt. D Bibel, mô uf-em Büacherbrett über der Thür gstanda-n-ischt, hôt set wegtau', se hôt z viel Platz versperrt, ond zua was braucht au a' Stadtjompfer a' Bibel! Beim Aufstella hôt se ällâmôl des, was uf dene Büacher mit schöne goldiche Buachstaba

1) Milch. 2) kaum.

na' druckt gwä ischt, glesa: „Lichtenstein — gewissermaßen auch eine Dorfgeschichte! Hermann und Dorothea — spielt zwar in einer Stadt, aber, Gott! in einer so kleinen, eigentlich einem großen Dorf! Kabale und Liebe! Voß Luise, Mei' Derhoim, Josef im Schnee —" ond so ischts weiter ganga. Zletschta hôt se noh a' ganz gspässichs Buach auspackt, descht gar koi' Buach gwä; s isch nemlich nex drenna gstanda, bloß außa druf druckt: „Tagebuch von Camilla W . . . . ." — Wurscht" hôt des hoißa solla, aber d Jompfer hôt schei'ts ihren Nama et gern druckt glesa — ond enna send zwua Abtoilenga gmacht gwea: 1. „Meine Erlebnisse", 2. „Meine Empfindungen (Verse?)".

Vor des Buach ischt se jezt na'gsessa ond hôt schreiba wölla, aber sell ischt anderschter! Ohne Feader und Tenta ka' au a' Stadtfräule et schreiba, ond des hôt se grad vergessa ghet. Se hôt drom noh s Feaschter ufgmacht ond außeguckt, ond wia se Oi'n senga ghairt, sait se:

Ah, ein Volkslied, schnell Papier und Bleistift zum Nachschreiben! Gewiß ein Ständchen, das ein Bursche seinem Mädchen bringt.

Jô a' Bursch isch gwä ond gsonga hôt-er:

„Geschtig hau-n-e Baza' ghet

Ond Gulde — ja!

Heu't hau'-n-e gar nex meh

Ond Schulda — ja!

Mädle gang weg!

Reiß mer et a mei'n Frack!

Mädle gang weg! Juh!

s ischt a' schöne Weis gwä, aber der Jompfer muaß se et gfalla hau', se schlät s Feaschter mit-ema' Seufzer zua ond gôht ällsgmach ens Bett.

Donta en der Kammer aber hôt der Hannes zur Lisbeth gsait:

Du. i moi', s Viech sei o'ruhich; gang na ond guck, gwiß hôscht s Kälble et reacht a'bonda!

O du Gscheidle, sait d Lisbeth, hairscht et, daß des düba dia Jompfer ischt. Du hôscht se heargschloift — ißt der Herr da' Nuza. nô eß er au da' Buza!

Auf des na' hôt se der Hannes auf de ander Seit glegt ond a'fanga schnarchla, d Lisbeth hot a' bisle kicheret ond se g freut, daß se-m d Laib hoimgä häb.

4.

Am andern' Morga ischt s aischt gwä, was d Jompfer tau' hôt, daß se noch Feader ond Tenta gucket hôt. D Lisbeth hôt er ihr Tenta'häfele gä wölla', aber des ischt ei’tricklet 1) gwä, ond dia gozich Feader. mô se em Haus ghet hôt, hôt ihre Zenka noch älle Seita nausgstreckt.

So holt mir doch im Laden Tinte und Feder! sait d Jompfer.

I will schau dernôch gucka, aber i woiß et gwis, ob der Krämerjakob hôt, sait d Lisbeth. Ond richtich, nôch ama' Weile kommt se zruck ond b'richt, der Krämerjakob häb Tenta, aber se sei em ausganga, ond wann se Kiel braucha könn, des häb er.

Daß ich auch so vergeßlich sein muß! jomert d Jompfer, ond gar et froidlich sezt se derzua: Aermliches Nest!

Zua was brauchet Se aber au glei heu't a' Feader? sait d Lisbeth, am Samschtich Obed gôht der Bott en d Stadt, dô wurds au noh Zeit sei'.

Einfältiges Geschöpf! sait d Jompfer so halba laut, auf so niedrigem Bildungsgrad weiß man freilich den Werth einer Feder nicht zu schätzen. Ein Königreich für eine Feder!

1)	eingetrocknet.

rüaft se nô laut ond streckt d Aerm zuam Hemmel, wia der Pfarrer uf der Kanzel, wenn er reacht schempft.

Wisset Se was? sait d Lisbeth, i gang zuam Schulmoischter nom, der hôt gwiß.

Ond se gôht ond kommt e'-ma' Weile wieder mit ama' Weltshafa voll Tenta ond ama' Hansa Feadera. Der Herr Schulmoischter froi se, er deana z könna, wettmacha brauch ses et wieder.

Aerger fährt koi' Ga's uf en Aepfelbuza' nei', als dia Jompfer uf den Tentahafa; se reißt en der Lisbeth raus, sprengt en ihr Stüble nei’, rieglets zua ond sezt se an da' Tisch ane.

Ischt dia et reacht bacha? 1) sait henter er drei' d Lisbeth ond gôht an ihr Gschäft.

D Jompfer aber ischt au an ihr Gschäft ganga, ond des hôt ghoißa: „Aufzeichnung meiner Volksstudien", ond hôt mit dem nexnuzicha Gschäft o'srem Herrgott da' ganza Vormittag agstohla.

I moi', mer wollet doch au a' bisle en des Buach eine gucka'; a' Blehreng ka' mer se aus ällem zieha, ond wenns au noh so domm ischt, ond s Zuaguka koscht jô nex.

D Jompfer muaß viel gstudirt ghet hau' an dem gotticha Obed, om d Mittagszeit nemlich ischt schau' arg viel en dem Buach gstanda. So om de dritt Seita rom hots ghoißa:

Die schwäbische Volksbildung scheint ziemlich niedrig und roh. Beweis:

1.	die Männer: Sie sitzen am Sonntag ins Wirthshaus, was sich doch für einen Mann, der eine liebende Gattin zu Haus hat, nicht schickt. Redet man sie mit Worten, die durchaus ihrem Bildungsgrad angehören, an, so lachen sie, wo nicht, schweigen sie; l

l)	halb verrückt.

2.	die Weiber: Man pfeift ihnen, ohne die Schmach, die unsrem Geschlechte angethan wird, zu empfinden;

3.	die Milch: roh, nicht condensirt.

Ond weiter onta ischt gstanda:

Ich werde, um das Volk recht studiren, mich gewissermaßen ihrem Denken und Handeln ganz akklimatisiren zu können, mit keinem Gebildeten umgehen. Es giebt auch nur einen hier, und der ist Schulmeister — gewiß kein passender Umgang für mich. Meine Hauswirthe sind erst kurz verheirathet, ich werde — natürlich in den Grenzen zartester Schonung — aus ihnen herauszulocken suchen, wie sich ihre Herzen gefunden. — — Ob wohl Cotta Dorfgeschichten verlegt?

Mer hent jez an dem schau' gnuag ond wollet weiter henta ens Buach nei'gucka, mô „meine Empfindungen" stôht. Passet uf, was dô stôht, so ebbes hairt mer et äll Tag; s fangt glei guat a':

Ich habe gelebt und geliebet! Julius, ich verachte dich! „Ich unglückseliger Atlas!" Hier will ich gesunden in dem kräftigen Hauch des Volkslebens (ich muß das Fenster schließen, es steigt ein beleidigender Duft aus dem Schweinstall auf), er ist der Balsam auf ein liebewundes Frauenherz. Was ist Liebe? „Ein Bringer bitterer Schmerzen!" Innerliche Wahrhaftigkeit ist die erste Tugend eines Tagebuchs. Für eine alleinstehende Jungfrau ist es immer schwer, die Dinge zu nehmen wie sie sind. Man nehme lieber sie, wie sie ist. Ich habe resignirt (gleichnamiges Gedicht von Schiller: Des Lebens Mai blüht einmal dir auch wieder!), ich weihe mein Leben ganz der Volksbildung, darin liegt mein innerster eigenster Beruf; ich fühl' es, seit die Fleischpreise in der Stadt unerschwinglich und jene Saite, die Julius so meisterlich spielte — noch kann ich dich nicht vergessen, du Phänomen meines Lebens! — mit schrillem Harfenklang zerrissen! Behüt dich Gott, du bist untreu gewesen,

Drum lebe wohl, es hat nicht sollen sein.

So ischts furtganga; s wär freile an dem schau' haufagnuag gwä, aber d Jompfer hôt sich fescht fürgnomma, älle Täg „ihr Inneres in Worten ausklingen zu lassen". Mer stieret 1) nô nôcher noh maih en dem Buach.

So send a' paar Täg ommerganga, d Jompfer hôt freile vom Volk et viel gseha, weil d Leut jez en der Ernt ebbes anderschters z to' ghet hent, als se von der Jompfer studira lau'. Dia ischt oft em Flecka uf ond a gloffa ond hôt d Leut a'gucket ond ällbot 2) au mit-en gschwäzt, aber se hent se et reacht verstanda, ond s Fräule fia au et. Aber en ihr Buach hôt se ällâweil eine gschrieba, ond s ischt emmer voller woara — ob au d Jompfer gscheider, sell woiß i et.

Amôl wia d Lisbeth a' bisle zuatraulicher zua-n-er gwä ischt, hôt se des tau', was se en ihrem Büachle gsait hôt, d Lisbeth ausfrôga, wia se zuam Hannes komma-n ischt. „Mit zartester Schonung etwaiger tieferklingender Saiten" hôt se, wia d Lisbeth en der Kuche gwä ischt ond für d Ernt hôt kocha wölla, a'gfanga von der „Hinneigung zweier Seelen im allgemeinen" z schwäza. Auf was des naus will, hôt natürle d Lisbeth et verstanda, aber se hot dem Gschwäz geara zuaghairt, ischt aufs Kucheschemele na'gsessa' ond hôt Grombira 3) gschält.

Kennt man wohl das Wort Liebe — des Wort hôt d Jompfer gsait, wia wenn se Honich uf der Zong hätt — in seiner ganzen tiefen Bedeutung auch auf dem Dorf? frôgt se endlich.

1)	durchsuchen. 2)	hie und da. 3)	Kartoffel.

Jô freite ! fait d Lisbeth.

So redet, wie? faits Fräule schnell.

Ha, en der Kirch, fait d Lisbeth, we'-mer äls verliest: „Liebet eure Feinde," oder „die Liebe ist des Gesetzes Erfülleng."

Schrecklich einfach! seufzt d Jompfer, die gewöhnlichsten Begriffe sind ihnen nicht geläufig, Wenns ihnen der Pfarrer nicht sagt! Nô hôt se se bsonna, wia se denn frôga wöll, ond des Wort „Schaz" ischt er wol ei'gfalla, aber so a’ gmoi's Wort hôt er et aus em Maul raus wölla. Se lauft deswega ällsfurt om dia Sach rom, wia d Kaz om da' hoißa Brei, ond älsmittelscht ischt der Dischkurs uf ebbes ganz anders komma, ond was se hôt wissa wölla, hôt se airscht et gwißt. Endlich nemmt se s Herz en d Hä'd ond druckt zwischa-n ihre ei'gsezte Zäh' raus:

Sag mir, Lisbeth, wie wars, als Hannes deine Liebe gewann, ich meine dein — — Sch — az wurde?

Des hent Se wissa wölla? sait d Lisbeth, sell will i Ehne verzähla.

Jezt hôts Fräule d Aeuhrla' 1) gspizt ond ufpaßt wia-n-a' Hechla'macher, ond vor ihre Auga ischt schau' a’ klei's Büachle ommertanzt, des hôt ghoißa: „Dorfgeschichten, erzählt von einer Alleinstehenden. Mit einem Anhang Gedichte in schwäbischer Mundart. Stuttgart bei Cotta."

Ond d Lisbeth hôt verzählt: s hent me Viel wölla, sell kan e saga, ond Oi'n hält i au amôl gern wölla, aber er hôt z wenich ghet, drom ischt nex draus wôara. Ond Reiche vo'-ma' fremde Ort hau' e et wölla, weil e hau' et aus-em Flecka naus heira' wölla. Aelsmittelscht ben-e zwoiazwanzgâ wôara ond hau' no koin Schaz ghet; meine Kamerädenna', mô mit mir compfermirt worda send, hent schau'

1) Oehrlein.

alle oin am Bendel ghet oder send se schau' onter der Hauba gwä. Dô sait d Margret, mô selt drüba wohnt, amôl zua mer: Du Lisbeth, sait se, der Hannes hôt zua mei'm Friz gsait, jez müaß er, sait er, a' Weib hau'. Narr, sait der, nemm s Stäffelesbaura de sei'. D Lisbeth? frôgt er. Wen denn? sait der Friz. Dia ischt mer z hauhfährtich! sait er. Ha beim Bluascht, geit em der Friz zruck, z hauhfährtich! Wega sellem sei ruhich, des treibscht er aus, ond was s ander a'betrifft, du hôscht grad so viel wia der Stäffelesbauer. I täts! Ond so isch woara. Er hôt mit mei'm Vater em Lamm donta gschwäzt. ond se send einich woara, er gäb em da' Bläß 1), den er schau' lang geara ghet hätt, ond sechs Karle' 2), ond mei' Vater ehm des Viertele, mô beis Hannes sei'm Haureisichacker gwä ischt.

Armes Kind! sait d Jompfer, so wurdest du verkauft!

Et i, sait d Lisbeth, der Bläß ischt verkauft woara.

Nun aber, wie hat dir dein Mann seine Liebe erklärt?

Wia der Hannes mer gsait hôt, daß er me wöll? Ha wia tourt) er gsait hau'? Uf-em Märkt hôt er a' Tüachle kauft, a' schö's mit raute ond gele Tupfa' dren, — am Sonntich hau'-n-e s äls a', d Margret hôt s gleich vo' ihrem Krischtian — des brengt er mer, i be' grad beim Melka' gwä, ond sait: Dô, Lisbeth, hôscht au a' Marktkromet 3). I stell da' Melkkübel weg, bsiehs ond sag: Groß Dank! — s ischt hoiß heu't für dia Jôhrszeit! sait er. Jô! sa-n i. Geit dei’ Scheck emmer noh so viel Mil? frôgt er. Noi' ! sa-n i. Du, Lisbeth, sait er, i brauch a' Weib; a' ôardelichs Häusle hau'-n-e, Aecker au ond Küah em Stall, ond bald *)

1) ein Ochse mit einem Fleck auf der Stirn. 2)	Karolin. 3) Marktgeschenk.

jonge Säula', mô bsorgt sei' wöllet; i moi’, Lisbeth, du kö'teschts. Jô i kö't! sa-n i. Wann lassa' mer âs ausrüafa? frôgt er. Ha, mer ganget amôl am Sonntich zuam Pfarr, sa-n i. Ond so he'-mers gmacht. Am Oschtermetich send mer s aischt môl ausgrüaft woara, ond wia mer dreimôl vo' der Kanzel ra gschrnissa 1) gwä send, he'-mer gheirt; s ischt a' noble Hauhzich gwea dômôls em Lamm, a' sotte hôt mer noh et oft verlebt.

D Jompfer hôt Maul ond Nâs ufgrissa bei dem Bricht. Gemein! sait se leis, laut aber frôgt se: Und die Liebe, Lisbeth?

I verstand Se jezet schau' besser, sait dia, Se moinet, ob e da' Hannes mög? Ha freile mâg en, er trenkt jô et ond tuat mer nex ond aischt vorgeschtich hôt er mer en nuia Schurz kauft. Düba d Nanâ, au a' Kameräde vo' mir, kriagt all Obed, wann ihr Ma' en Rausch hoi'brengt, da' Leib voll.

Und das läßt sie sich gefallen? frôgt d Jompfer.

Was ka' se macha? Wann se furtlauft, nô wird ihr Ma' noh a' graißerer Lomp, ond was sott se mit ihre zwoi Pfetscha' a'fanga?

Aber die Rechte der Frau! Sie werden ja bei euch schändlich unterdrückt! sait d Jompfer ond sezt nô der Lisbeth ällerhand Flöh henter d Auhra', wia mer d Männer behandla müaß, was s Weib se gfalla lassa dürf ond was et, ond d Lisbeth hôt derzua glachet. Weil se aber a' bisle hauhfährtich gwea ischt ond — wia merschtatoils uf-em Land d Weiber — gscheider als ihr Ma', nô ischt doch ebbes vo' dem Gschwäz an-er hanga blieba.

Bei dem Dischkurs ischt et kocht woara, ond wia der Bua kommt, er wöll jezet s Essa naustra uf da' Acker, nô

1) proclamirt.

ischts et fertich gwä. Ond wia ber Hannes em Obneds hoi'kommt, hôt er gschempft, ond des fescht, weil se s Essa et zur reachta Zeit fertich ghet hôt, ond d Lisbeth hôt zuam aischtamôl en Kopf na'ghenkt.

5.

s ischt Sonntich gwä en der Ernt, faschtgar älles ischt gschnitta gwä, ond a' Toil hôt d Frucht gleivoll en der Schuier ghet. En sotta Sonntich lät 1) se der Bauer schmecka. Wenn er d ganz Woch em Zwoi Drui ufgstanda ischt ond da Tag über gschafft hôt, daß ers Kreuz nemme spürt, nô leit er au am Sonntich geara a' bisle länger ens Bett nei', bis s Viech o'ruhich wird ond bsorgt sei' will. Guat Wetter hent se desmôl en der Ernt ghet ond au der Sonntich ischt schö' gwä; d Leut hent älle vergnüagte Gsichter na'gmacht, wia se so en Häufla ommer gstanda send, zwisch-em Anderläute ond Zsemaläuta, Nägela em Maul oder henter de Auhra ond s Büachle en der Ha'd.

Au der Hannes ond d Lisbeth send wia äll Sonntich en d Kirch ganga ond hent desmôl d Jompfer gfrôgt, ob se au mitgang.

Dia hôt der Fürwiz gstocha ond se sait:

Wir in der Residenz sind zwar ganz andere Redner gewöhnt, aber Gott! man kann auch einmal etwas Geringes mit anhören!

Descht jezt aber domm gwä von derâ Jompfer, des saga — wer wird denn au vor de Baura so vom Pfarr schwäza ! Der Hannes hôt er au g'antwort : So könns d Jompfer et wia der Herr Pfarr; wann der mit seiner graußa Poschtur nufstand ond schrei, daß s da' Schall vo' de Wä'd retour schmeiß, ond derzua so kurz ond so schö' — des häb a'-n Art.

1) läßt.

No', d Jompfer hôt se ei'gschlüaft 1) ond ischt, wias zsema'gläut ghet hôt, mit der Lisbeth en d Kirch nüber ganga. Der Stand 2) von der Lisbeth ischt schau' voll gwä bis uf ihren Plaz, ond der ischt en der Mitte vom Stand gwä. Se hent se mitanander an de Leut vorbei nei' druckt — von sei'm Plaz, den er amôl en der Kirch hôt, gôht koiner so glei weg ond sizt au en andera na, liaber schenirt er da' ganza Ba'k — ond wia se selband an der Lisbeth ihrem Plaz gsessa send, nô ischt d Jompfer so ei’käst 3) gwea zwischa d Lisbeth ond a' dicke Bäure, daß se gsait hôt, dô bleib se et.

Nô ganget Se ens Schualmoischters da' sei'n, sait d Lisbeth, ond d Jompfer druckt se wieder naus ond sizt en da' Schualmoischtersstand. Der ischt nemlich leer gwea, weil der Jezich koi' Weib ghet hôt. Natürle hôt de ganz Kirch nôch-er gucket, ond aischt wia der Schualmoischter d Orgel gschla ond s Liad a'gfanga hôt, hent se en ihre Büachla nei' gucket. Uf d Predicht hent se et arg ufpaßt: d Baura et, weil se zmoischt gschlôfa hent, d Weiber et, weil se noch der Jompfer hent guckt hau' müaßa, ond d Jompfer selber et, weil se se de ganz Kirch durch bsonna hôt, ob der Schualmoischter a' Weib häb, ond dia bloß et dô sei, oder ob er koi's häb, ond môrom et. Ond wia der Schualmoischter d Leut zur Kirch nausgorglet hôt — s ischt a' schöne Weis gwä, „des Sommers lezte Rose" hôt se ghoißa — ischt se mit dem Gedanka noh et fertich gwä.

Aber en reachta Pfarrer hent mer! sait der Hannes — der hôt aber au gschlôfa en der Kirch — derhoimdâ zua-n-er, der hôt wieder a' schöne Predicht tau'!

1) angezogen. 2)	Kirchenstuhl. 3)	eingepreßt.

Und wie heißt euer Schulmeister? frôgt s Fräule.

Wia der hoißt, woiß i et, der Vorich hôt Berger ghoißa. Lisbeth, woisch dus? schreit-er zua derâ naus.

Gottliab Maier! schreit dia rei', ond d Jompfer sait: Gottlieb Maier — gemeiner Name!

Ha i moi', et gmoiner als Wurscht! sait der Hannes.

Dô hôsch, Stadtjompfer, môrom bischt so hauhfährtich! Dei' Nam ischt au et schöner weder andere der ihr! — —

Am sella Mittag ischt d Jompfer ens Gärtle henta naus; s hôt grad zur Kenderlehr ausglitta ghet, ond alles ischt still gwä em Flecka, wia ällâmôl so lang Kirch ischt.

Vom Gärtle aus hôt mer da' Kircha'turn mit-em Gockeler druf gseha ond d Orgel so a' bisle ghairt. D Emma' 1) send om dia Nägelesstöck ond dia grauß Sonnabloma romgfloga ond hent brommt; uf-em Dächle hent a' paar Kaza en der Sonn gschlôfa ond vons Nôchbers Hof rüber hôt mers Gaxa' von ra' Henn ghairt, mô glegt hôt. Doba am blôa Hemmet send kleine weiße Wölkla anezoga ond manchmôl ischt der Luft en den Nußbom gfahra, mô am Haus nuf gwachsa ischt, ond hôt seine Näschtla 2) gschüttlet.

Onter dem Nußbom am Zau' ischt d Jompfer gsessa ond hôt glesa en oi'm vo' ihre Büachla, ond weils hoiß gwä ischt, hôt se gnickt ond ischt ei'gschlôfa. s muaß er ällerhand tremt 3) hau', ond au der Schualmoischter muaß er em Trom fürkomma sei'; uf oimôl fährt se uf ond schreit: Maier! ond noh halba duselich vom Schlôf, hôt se et reacht gwißt, wacht se oder schlôft se, wia se da Schualmoischter leibhaftich vor se sieht. Se ischt bis über d Auhra raut woara, ond au der Schualmoischter hôt et reacht gwißt, was

1) Bienen. 2) Zweige. 3) geträumt.

saga ond gaxet so ebbes von Entschuldigung — Tinte und Feder erkundigen — Orgelspiel gefallen? — Ond s Fräule hôt se bald gfaßt, ond s ischt et gar lang a’gstanda, nô send se e'-ma' gebildeta Dischkurs mit anander gwä ond a' halbe Stond ischt em Nu rom gwä. Wia-n-er ganga-n ischt, sait s Fräule: Wirklich ein intilligibler Mensch! Hätte nicht gedacht, daß auf dem Land sich solche Herzensbildung findet! ond gôht ens Haus nei'. Aber dô hôt se en Schrecka ghet: d Lisbeth hôt em Hannes grad a' gstandene Mil glangt, ond wia d Jompfer en da' Kaschta nei'sieht, ischt se fascht en O'macht gfalla. Se hôt d Lisbeth vor a' paar Täg derzua brôcht ghet, daß se Büacher von-er vertlehnt, ond jezet sieht se, wia mit-em „Josef em Schnee" ond sotte schöne Büacher, d Milhäfa' zuadecket gwä send, ond „Mei' Derhoim" ischt gar vollends eine gfalla gwä en so en Hafa'.

D Jompfer fährt druf los ond reißt dia Büachla von de Häfa' weg, daß oiner omfällt ond über ihr Sonntichshäs na, brengt aber koi' Wort raus, weder „Entsezlich!" ond fährt wüatich zur Thür naus.

Wenn se se durch des no hätt abrenga lau' von ihre verruckte Gedanka, se wöll s Volk et bloß studira, noi' au bilda! Aber dô isch weit gfehlt gwea — jezt aischt reacht! Ond weil d Lisbeth oine vo' de gscheidere Weiber gwea ischt, nô hôt se et von-er aglassa, bis se ebbes an se na'brôcht hôt. Der Hannes hôt nex gsait, bloß brommlet, wenn d Lisbeth wittisch 1) gwä ischt, wann er über ebbes gschempft hôt. Daß des Fräule sei' Weib verhezt, hôt er et gmerkt.

D Jompfer hôts endlich so weit brôcht, daß d Lisbeth „die Wohlthat höherer Geistesbildung" au andere

1) unwillig.

hôt zuakomma lau' ond uf en Sonntich Obed d Margret ond d Nanâ ond andere Weiber ens Haus botta hôt — zua-ra Stond, hôt se gsait, mô d Jompfer mit-en halta wöll, s sei aber koine wia dia vo' de Tebischta, se därfet kecklich hergau'.

s ischt nô au a' ôardelichs Häufle Weiber, de moischte mit ihre Kender, komma, ond d Stub von der Lisbeth ischt ganz voll woara.

D Jompfer kommt rei', ziaht d Nâs en d Höche über „die schmutzigen Rangen", mô se mitbrôcht hent, aber grüaßt doch gmoi' nôch älle Seita ond fangt nô a' ond hält a' Predicht über d Bildeng.

Dia hent se natürle gar et verstanda, ond d Jompfer sieht, daß se gmoiner werda muaß, drom sait se:

Hört einmal ein schwäbisches Liebesidyll aus der allerneuesten Sammlung von Gedichten in schwäbischer Mundart. Ond so halblaut sezt se derzua:

Wenn das Volk solche Klänge frei nach Geibel, die in jedem Salon Glück machen, nicht versteht, dann — se schnappt a' ond liest.

s ischt a' fürnehms Liad gwä ond hôt a'ghebt:

„I ben a' mondbeglänzte Meeresruh,

Du bischt a' Sturm, der fährt em Norda zu;

Du bischt a'-n Eich, dia hoch zuam Hemmel strebt,

I ben der Epheu, der dra' na' se klebt."

D Bauraweiber hent zuaghairt, s ischt en so fürkomma, wia wann se-s verständet, se hents aber et verstanda, ond wia d Jompfer fertich gwä ischt, sait d Margret: Wascht' 1) nô des? Ond so a' domms Weib sait druf: Descht jô hauchdeutsch gwea!

1) Was ist.

Ja, habt ihr denn das nicht verstanden? sait s Fräule ganz verduzt, das war ja schwäbisch.

Könna vor Lacha! sait d Nana.

Aber d Lisbeth hôt gmoi't, sia müaß jezet ihr Bildeng zoiga ond sait:

Des war reacht schö', leset Se äs noch ei's!

Nô hent aber d Weiber gsait, des verstand koi' Teufel, se soll deutsch mit-en schwäza oder se ganget wieder.

A' Kapitel aus der Bibel soll se lesa — hôt oine gsait, mô mit de Tebischta ganga-n ischt.

Noi', sait a'-n andere, sell et. Ond oi' Wort hôt s ander gä, ond dia Raffla 1) send ganga, wia gschmiert, daß der Jompfer ganz anderschter woara-n ischt. Drom hôt se noh a' paar Wörtla gsait, wia guat ses gmoi't häb, aber s fehl halt am Verständniß, ond ischt naus en ihr Stüble ond vor ihr Buach na' gsessa.

D Weiber send noh a' Weile dôblieba ond hent gschwäzt ond send nô ällsgmach hoimzottlet. Wia der Hannes vom Lamm kommt, ischt natürlich a' graußer Gruscht 2) en der Stuba gwä, ond er hot wieder gschempft.

s Fräule aber hôt wieder ällerhand gschrieba, apparte dô nei', mô „Meine Empfindungen" gstanda-n ischt, se ischt glei voll uf der letschta Seita gwä ond dô hôts ghoißa:

Bildung macht frei! Ja die Socialdemokraten haben Recht! Seit ich wieder mit einem gebildeten Menschen conversirt, fühle ich mich ganz frei und überhaupt anders. Julius, warst du wirklich ein wahrhaft gebildeter Mensch? Er heißt zwar Gottlieb Maier, aber ich sehe darüber hinweg. Man wird zu sehr in den Staub der Gemeinheit gezogen, *)

1) Mäuler. 2) Unordnung.

wenn man bloß mit dem Volk umgeht („es liebt das Volk das Strahlende zu schwärzen" — Schiller), und in den herrlichen Meisterwerken deutscher Opernmusik sind die Landleute doch ganz anders. Maier ist auch musikalisch. Sein Spiel ist gefühlt, tief und hat Sentiment. Warum er noch keine Frau hat? Warum ich von Julius verlassen wurde? Anfrage an das Schicksal! Horch! Was klopfst du mein Herz? Ströme aus mein Herz in schwäbischem Sang.

„Horch! Was tönt do durch die Nacht!

Wird mir vielleicht a' Ständle gebracht?

Wärsch möglich, sagt mir, wärsch?

(„mit holder Freude")

Ich kenns, er spielt »prière d’une vierge!!«

Ja, Gebet einer Jungfrau! Und um was? Gute Nacht, du mein herziges Kind!

So hôts ufghairt ond i schäz, mir wollet au aufhaira, mer hent an dem haufagnuag.

6.

Weib, sell sa der, so ka's et lang maih furtgau' ! Komm-e zuam Essa hoi', no ischts et gricht, guck-e en Stall, nô ischt et gfuatert, bschau-e de Säula, nô hent se nex em Kübele, s schö'scht Sach machscht he' ond s ander verschlappscht 1) ond den Knopf an mei'm Sonntichshäs hôscht mer ällâweil noh et na' gnäht! — so hôt der Hannes amôl gsait, wia d Lisbeth wieder ebbes et reacht gmacht ghet hôt.

Zwôr des muaß mer saga, sauber hôts ällâweil ausgseha en der Lisbeth ihrem Haus, a' Dreckappel ischt se

1) verlotterst.

et gwä — d Jompfer düba, en derâ ihrem Stüble hôts ausgseha wia vor-em aischta Schöpfongstag, ond se hätt se könna a' Muschter an der Lisbeth nemma — aber wenns no vo' außa reacht schö' ond kuppelich 1) gwä ischt, des ischt er d Hauptfach gwä, em Stall, em Kämerle, en de Käschta hôts nô ausseha dürfa, wias gwöllt hôt. Eb d Jompfer komma ischt ond se „bildet" hôt, isch freile au enna ond überall schö' gwä, aber jezet hôt se z viel z schwäza ghet ond z lesa. Se hôt sogar em Hannes amôl vorglesa aus „Kabale und Liebe", ond der hôt gsait, der Musiker gfall em, der schwäz doch au', wia-n-em der Schnabel gwachsa sei ond wia se-s ghair mit de Weiber; wia nô aber s Schö'scht komma-n ischt, „das tragisch Sentimentale" hôt d Jompfer gsait, nô rüaft er: Johann, halt da' Gaul a'! Wenn des mir vorlesa witt, muascht der en andera Ma' suacha, i gang ens Lamm! Ond ganga-n ischt er, ond d Lisbeth hôt sich ebbes drauf ei'bildt, daß sia dia Sach verstand, mô ihr Ma' et verstand, ond dia Mucka', mô-n-er d Jompfer en Kopf gsezt hôt über „Frauenrechte", send emmer graißer woara. Au mit der Margret hôt se drüber gschwäzt, aber dia hôt glachet ond gsait: Dô tät mer der Mei' schö' komma! ond hôt der Lisbeth rechtschaffa da' Roscht ratau'. Ond des hôt se verzürnt ond se ischt wieder zur Jompfer gloffa ond dia hôt er ihren Kopf noh maih verdreht. Ond so isch komma, daß der Hannes hôt dia Red halta müaßa, mô e bricht hau'.

D Lisbeth aber hôt-em zruck gä:

I tua mei' Sächle ond du hôscht noh nia Honger leida müaßa. I schaff vo' Morga bis z Obed.

Jô, wann e henter der stand! hôt der Hannes gsait. Wa'-mer oin z Märkt traga muaß. isch schau' lez 2).

1) niedlich. 2) schlimm.

I be' so schaffich wia du!

Jô du!

Hättescht me et gnomma, wenn e der nex reacht macha ka' !

Weib, schreit der Hannes, gelt, mach me et wüatich, sonscht gôhts der lez!

Ond was witt mer denn to'? frôgt d Lisbeth so spizich wia se s no na'brôcht hôt.

Da' Buckel schla der voll! sait der Hannes so broit, wia-n-er hôt könna ond gôht naus.

D Lisbeth ischt ganz verduzt dôgstanda. Se hôt gwißt, daß er des von Gotts- ond Reachtswega ghairt, wenn se koi' ôardelichs Weib sei' will; aber d Jompfer hôt er schau' viel z viel Bildeng beibrôcht ghet, drom hôt se s et zuagä wölla ond ischt zur Jompfer nüber ond hôts derâ klagt, wia wüascht s er der Hannes gmacht häb. Dia hôt se en ihrem Oiga'senn bstärkt ond hôt-er grôta, se solls druf a'komma lassa, ob er ihr Ma' ebbes tä. Ond — wia d Weiber a' nikelichs Kor send — d Lisbeth hôt glei reacht langsam ane gmacht mit-em Obedessa, wia wenn se saga wött: heu't ond morga-n ischt au a'Tag! Ond richtich, wia der Hannes ruf kommt ond essa will, ischt nex gricht ond wia-n-er en d Kuche nausschreit: Lisbeth, Mag e s Essa heu't noh? schreit se rei: Wurscht noh a’ Weile warta könna.

No', der Hannes hôt a' guats Weile gwartet, isch aber schau' bais gwä. Endlich wia koi' Essa kommt, gôht er en d Kuche naus, d Lisbeth ischt et dô ond s Essa et fertich; er gôht wieder en d Stub eine ond gucket zuam Feaschter naus, dô stôht d Lisbeth em Gärtle donta ond macht am Kraut ommer.

Ob d hergôscht ond s Essa brengscht? schreit er na.

D Lisbeth sieht, daß er wüatich ischt ond hôt wölla ällstapfer ufpacka ond rufkomma, dô fallet er aber älle dia Sprüchla von der Jompfer ei' ond se stampft mit em Fuaß ond sait:

Du hôscht grad so weit zua mir, wia i zua dir!

Jô, des hau'-n-e! sait der Hannes, macht s Feaschter zua ond kommt ens Gärtle ra.

Jez hôts der Lisbeth pfengschtelet, aber nôchgä hôt se et.

Der Hannes aber kommt raus, nemmt se am Arm ond zieht se ens Haus rei.'

Doba ischt d Jompfer onter ihrer Tür gstanda; dô hôt se uf oi'môl donta ebbes patscha haira ond da' Hannes saga: Dô hôscht du dei’ Essa! Ond nô hairt se, wia d Lisbeth a'fangt heula ond schreia, des laß se sich et gfalla, bei so-ma' Ma' bleib se koi' Nacht maih, ond sia sei a' o'glücklichs Gschöpf — des hôt se wahrscheinlich vo' der Jompfer glernt ghet — ond eb noh d Jompfer abe gôht, ischt d Lisbeth zuam Haus naus ond hoi' zua ihrem Vater.

Jez ischt aber der Hannes dôgstanda ond hôt nemme gwißt, was saga. Des ischt em Flecka noh nia fürkomma, daß Oine so a' Dei’le 1) gwä ischt ond s airschtmôl, mô se Hieb kriagt hôt, von ihrem Ma' furtgloffa-n ischt. s hôt Weiber gä, mô äll Obed, wenn ihr Ma' en Rausch ghet hôt, Hieb kriagt hent, ond d Kender ond d Schwieger derzua, aber furtgloffa send se et.

Drom ischt au der Hannes so verduzt gwä ond hôt sich henter de Auhra' krazt. Noch-ama' Weile aber sait er:

A' wa! Was a' reachts Weib werda soll, muaß Schlag hau'; se wurd schau' wieder komma!

Ond er ischt nufganga en d Stuba, aber koi' Nachtessa hôt er am sella Obed nemme kriagt.

1) weichlich.

7.

So schnell schiaßet aber d Preußa et. Der Stäffelesbauer hôt der Lisbeth ihren Jomer a'ghairt onds selber sich noh viel ärger vorgstellt, als gwä ischt, ond hôt gsait, sei' Herzblättle dürf et bälder zuam Hannes zruck, als bis der se selber wieder hol.

Der Hannes aber hôt zua älle Leut, mô-n-em zuagredt hent, er soll da' Gscheida macha, nex gsait weder: Hergau' soll se! ond wenn se zua-n-em gsait hent. er häbs er au z arg gmacht, nô hôt er gsait: Ond wann se mer wieder so kommt, nô gôhts er wieder so.

En sei'm Haus hôts aber bais ausgseha. Wia d' Lisbeth furt gwä ischt, hôt er d Jompfer bitt, daß se em sei' Sächle bsorg. Dia hôt a' Froid ghet, daß jezt au von der Kuche aus Bildeng ens Haus komm, ond ischt nüber en d Kuche ond dren romgfahra, wia d Maus en der Fall, ond s aischt, was se tau' hôt, ischt gwä, daß se a' Körble vol Oier, mô auf-em Wasserbank gstanda ischt, mit ihre Fezla nagschmissa hôt. Nô hôt se se bsonna, was se kocha wöll, aber eb se ebbes gwißt hôt, kommt der Hannes rei' ond sait, heu't wöll er Ribela 1).

Was ist das? frôgt se.

Ha wenn Se des et wisset, nô dauret Se me! sait der Hannes ond ischt schau' falsch gwea.

Zaischta hôt d Jompfer guate Luscht ghet, jezt grad koine Ribela' z' macha, se hôt aber nô doch denkt, s sei gscheiter, wenn se wenichstens s aischtmôl folga tä.

So beim beilicha 2) hôt se gwißt, was Ribela' send: aber wia se-s nô rei'brôcht hôt, nô ischts der hell Toig gwea ond a' paar grauße Klompa dren, ond der Hannes

1) eine beliebte schwäbische Suppe. 2) ungefähr.

hôt gfrôgt, ob des Knöpfla seiet. Wia-n-er aber nô a'gfanga hôt z' essa, legt er da' Löffel weg ond sait:

Ischt des a' Kocherei! Ond Sia wollet aus der Stadt sei'!

Am andera Tag sait d Jompfer: Jetzt will ich mal diesen Bauern von der Küche aus imponiren! ond fangt a' z kocha: a Wurzla'suppa — d gele Rüaba', da' Zellrich ond was mer braucht, hôt se ent Gärtle gfonda — nô Oiersoß mit Törtla — von dene hôt mer vier uf oi'môl ens Maul schieba' könna ond aischt et gwißt, ob mer ebbes hôt — ond zuam Nôchtisch Träublesschaum — zua dem hôt se d Zadâhannsträubla l) ent Gärtle zopft.

Wia se des uf da' Tisch brôcht hôt, nô hôt der Hannes dia Suppa domm a'gucket ond se hôt cm et reacht gschmeckt: so äll halb Stond a' Gelrüable oder a' Grombira, descht nex für en Baura. Von dene Törtla hôt er a' Duzet gessa ond ischt et satt wôara, ond zua was der Schaum ischt, hôt er gar et gwißt. Wia-n-er so verdrießlich neba der Jompfer dô sizt ond a' bisle an d Lisbeth ond an deara ihr Kocherei, mô se „von" gschrieba hôt'), denkt, gôht d Tür uf ond der Schualmoischter kommt rei' — s ischt schau' halb oi's gwä ; uf d Zeit ischt natürle d Jompfer noh wenicher fertich worda weder d Lisbeth.

Exküse! sait der, daß ich Sie noch im Essen störe, ich dachte —

O, sait d Jompfer voller Glück, nehmen Sie Platz und essen Sie mit.

Ond der Schualmoischter tuats, wann er au grad vom Essa Herkomma ischt. Für so Oin ischt der Jompfer ihr Sach grad reacht gwä, ond er hôt et gnuag saga könna, wia guat s sei, ond schleckt zletschta da' Löffel ond sait: Wirklich delikat! * *)

1) St. Johannisträublein. 2) ausgezeichnet war.

So ischt er a' paarmôl komma ond hôt endlich da' Hannes gfrôgt, ob er et d Koscht bei em hau' könn, cm Lamm donta seis so schlecht kocht.

Der Hannes hôt gsait, er soll-en en Ruah lau'. Er ischt überhaupt emmer wittischer ond o'littelicher woara, ond weil er nex reachts z Essa kriagt hôt, ond s em en sei'm Haus nemme wol gwea ischt, nô ischt er all Obed ens Lamm ond hôt au a' paarmôl eu Rausch hoi'brôcht.

s ischt aber au wôhr, seit d Jompfer en dem Haus gwirthschaftet hôt, hôts dren ausgseha, wia e'-ma' Stall; ond i glaubs wol, wenn d Jompfer a' Schlappere 1) ond s Laufmädle a' Schlampere 2) ischt!

Wia oft hôt der Hannes denkt, wann noh sei' Weib wieder dô wär! Aber uf sei'm herta Kopf ischt er blieba ond hôt gsait: Hergau' soll se!

Amôl hôt er der Jompfer gsait ghet, was er geara z Obed essa möcht, ond wia-n-er hoi'kommt, nô hôt se wieder so ebbes domms kocht ghet. Ond wia-n-er froi'dlich zua-n-er sait, ob se et verstanda häb, was er wöll, sait se: Ich werde mir wohl von Euch keine Befehle gefallen lassen müssen, überdies kommt heute Abend der Herr Schulmeister! Des hôt da' Hannes verzürnt ond er sait, wenn se kocha wöll, nô soll se au reacht kocha. Des verzürnt wieder s Fräule, ond se sait, sia koch reacht, aber er sei z domm derfür ond er soll still sei' mit seiner ewicha Krittelei. Jezt ischt aber der Hannes falsch woara ond sait:

Descht mei’ Maul ond mit dem ka'-n-i schwäza was i will, ond descht mei' Stuba, dô ka'-n-i rei'lau', wen i will, ond wenn En i et reacht be', no könnet Se jô gau' ! Verstanda?

Ond er stôht uf ond gôht ond schlät d Tür zua.

1)	eine, die alles lottern läßt. 2) eine nachlässige unordentliche Person.

So deutsch hôt noh neamerz mit em Fräule gredt ghet, drom ischt se au ganz verdonnert dôgstanda ond hôt nex rausbrôcht als: „Barbar!" Nô gôht se en ihr Stüble ond hôt se stark bsonna, ob se et ihre Kuffer packa ond glei morga aroisa wöll; aber „ein unerklärliches Gefühl meines tiefsten Innern hält mich davon ab", sait se, ond hockt an da' Tisch na'.

Wia se dôsizt, gôht d Tür uf ond a' Schualerbua kommt rei' mit-ama' graußmächticha Strauß vo' Löwa'mäuler, Gelveigela, Flammbloma ond en der Mitt a' schöna goldiche Sonnabloma. ond onter dera ischt a' Briaf versteckt gwä. En Gruaß vom Herr Schualmoischter soll-e ausrichta, sait der Bua, ond dô schick er der Jompfer ebbes. Uf A'twort brauch e et z warta. Er gibt er da' Strauß ond stôht mit de Hä'd en de Tascha na', wia wann er en Trägerloh' wött. Der Jompfer ihr „ahnendes Herz" hôt er gsait, daß der Strauß fürschtlich belohnt werda müaß, ond se geit dem Büable en Kreuzer ond a' Helgle 1). Der gôht ond wia-n-er naus ischt, reißt se da' Brief uf, guckt d Ueberschrift a', dia ischt gschrieba gwä wia gstocha ond hôt ghoißa: „Theuerstes sehnsuchterfülltes Fräulein!" — ond liest nô. Der Briaf hôt mit der Erschaffeng der Welt a'gfanga ond ufghairt mit-ama' Heirôtsa'trag; er könns jezt wôga, hôt er gschrieba, d Auga zua ihr z erheba, weil er noch Stuagert komm „in den Sitz der Weltbildung, wo fern von der Gemeinheit des Dorfes Raum ist in der kleinsten Hütte."

„Für ein glücklich liebend Paar!" sait d Jompfer, ond daß se et romtanzt ischt en ihrer Stuba, ischt älles gwä.

Den Floz 2) aber, mô se an sellem Obed en ihr Buach nei'gschrieba hôt, den möcht e et lesa ond wa'-mer mer zeha' Gulde gäb.

1)	Heiligenbild, überhaupt kleines Bild. 2) langes Gewäsch.

8.

So wol wia der Jompfer ischts der Lisbeth an sellem Obed et gwä. s ischt er glei, wia se vo' ihrem Ma' furtglossa gwä ischt, et wol bei deara Sach gwä, aber ihr Vater hôt se dren bstärkt; ond wia se ghairt hôt, daß der Hannes se et wieder hol, nô hôt sia au et nôchgä wölla. Mit der Zeit freile, wia der Hannes se eba' gar nex om se kemmret hôt, hôt se a'gfanga drüber nôchdenka, ond au der Pfarr hôt se komma lau' ond er ens Gwissa gredt, ond se wär gwiß schau' lang wieder uf ent reachta Trappa gwä, wann et des domm Zuig von der Jompfer ällweil noh en ihrem Kopf romgsurrt hätt; ond weil se ohnedem a' bisle stolz ond hauhfährtich gwä ischt ond se et reacht onter andere hôt nontergä wölla, nô ischt d besser Ei'sicht arg langsam komma.

Am Morga nôch dem Obed, mô der Hannes d Jompfer gschempft hôt, ischt der Hannes auf sein Acker naus, ond d Lisbeth hôt em vo' ihrem Haus aus nôchguckt, ond wia-n-er schau' lang oms Eck nom gwä ischt, hôt se-m älls noh nôchgucket.

s ischt a' hoißer Morga gwä ond so dämpfich, daß mer gwis gwißt hôt, s kommt a' Wetter. Ond richtich, s ischt schwarz auferkomma, ond der Lisbeth ihr Vater sait a' bisle schada'froh:

Wanns ez hagelt, nô schläts au ent Hannes älle Scheiba nei'.

Er hent Reacht, Vater, sait d Lisbeth, i will geh 1) nom ond-em d Läda' zuamacha.

Du, Mädle? s gôht de jô nex a'! sait der Stäffelesbauer.

1) „geh" drückt aus, daß etwas bald geschehen wird; geschwind, sogleich.

Der Hannes siehts jô et, sait d Lisbeth, nemmt da graußa rauta Rega'schirm ond gôht nuf ens Hannes sei' Haus. Dô macht se zaischtâ älle Läda auf der Wetterseita zua, nô de andere; bloß en halba hôt se offa glau'. Wia se so en der Stub ommer guckt, ischt alles onter anander glega, nex an sei'm Oertle, überall a' Gruscht, ond d Lisbeth hôts et verheba könna ond romt uf. Ond derbei hôt se denka müaßa, wias au s o em Hannes gfalla könn; ond wia se so en alle Wenkela einegucket hôt, nô ischts er komma, wia guat ses ghet hôt ond wia domm se gwä ischt, daß se furtgloffa-n ischt. Ond en der Kamer dren ischt au alles romglä, wias eba d Ma'sbilder na'schmeißet, ond ans Hannes sei'm Rock ischt seller Knopf emmer noh et na' gnäht gwä. Drom nemmt se-n raus, langt aus em Kästle Nôdel ond Fada' ond näht en na'. Wia se dermit fertich gwä ischt ond nex maih dô z schaffa ghet hôt, nô hätt se wieder gau' könna, aber se ischt et vom Fleck komma. s fällt er ei', daß sell Tüachle, mô der Hannes er dôzmôl vom Markt brôcht hôt, noh dô sei'; se suachts ond fendets, ond wia ses hôt, ischt se aischt et ganga. s ischt er so schwer oms Herz woara, drom ischt se uf da' Bank na' gsessa, ond hôt da' Kopf en d Hä'd gstüzt ond ufs Tüachle abe guckt. Ond uf oimôl send er d Träna d Baka aber gloffa ond se hôt gheult, se hôt selber et reacht gwißt, môrom. So ischt se lang dôgsessa ond hôt et ghairt, wia der Hannes hoi'kommt ond en d Stuba rei'. Der hôt se verwonderet, daß d Läda zua gwä send, ond schau' denkt, jez häb d Jompfer doch au amôl en gscheida Stroich gmacht; an d Lisbeth hôt er et denkt. Uf oi'môl sieht er dia dô siza ond sait:

So, kommscht wieder?

D Lisbeth aber sprengt uf ond will naus zur Tür.

Lisbeth, rüaft der Hannes, hôscht du d Läda zuagmacht?

D Lisbeth bleibt stau' ond sait:

Jô, s wär schad gwä om dia nuie Scheiba, wann a' Wetter komma war.

Des hôt em Hannes gfalla; er hôt gseha, daß se et so aushausich ischt, au ehm koin Schada gönnt, ond wia-n-er bei dem gozicha offena Lada gseha hôt, daß alles en der Stuba so schö' ufgromt gwä ischt. nô ischts em au a' bisle woich oms Herz woara.

Hôscht du des au tau'? frôgt er.

Jô, sait d Lisbeth ond hôt äls no' so a' bisle gschluchzet, ond den Knopf an dei'm Rock hau'-n-e der au na'gnäht.

Jez hôt der Hannes gar nemme bais sei' könna ond er sait:

Lisbeth, môrom bischt oigetlich vo' mer furt?

Weil e domm gwä be' ! sait d Lisbeth.

Sell hau'-n-e au denkt, sait der Hannes; bleibscht et a' bisle dô ond tuascht mer heu't s Essa richta? I hau' schau' lang nemme ôardalich gessa.

Wann dâ witt, Hannes, sait d Lisbeth ond macht so an

ihrem Schurz rom, nô koch-e der s Essa heu't ond — — 

ond wieder älle Tag.

Ha freile will-e, wann du witt! sait er.

Ha nô bleib e glei wieder ganz dô! sait d Lisbeth, ond d Läda könnet mer au wieder ufmacha, i glaub, s hôt bloß gregnet.

Ond flenk ischt se an s Feaschter na', ond der Hannes an s selbich, ond mit anander hent se da' Riegel zruckdruckt, ond wia d Läda offa gwä send, hôt draußa de schö'scht Sonn gscheint, ond uf de Gesichter von dene zwoi ischt au so a' Schei' gwä, wia se anander beim Hella Tageslicht wieder a'gucket hent. Ond der Hannes hôt gsait:

Da bischt doch a' netts Weible!

Ond d Lisbeth hôt em zruck gä:

Ond du a reachter Ma'! Aber jez will i en d Kuche naus, daß bei' Essa zeitich kriagst. Ziah au dein nassa Rock aus, denne em Kämerle hangt dei’ anderer.

Ond naus ischt se en d Kuche; der Hannes hôt sein Kittel auszoga ond em Viech s Fuater gä. Nôch - ama' Weile kommt er ruf ond stôht onter d Kuchetür ond gucket zua, wia sei' oiges Weib wieder amôl kocht, ond schmonzelt so vergnüagt, ganz anderschter weder an sellem Sonntich Obed, mô se nocher dia Platta' verbrocha hôt.

Du Lisbeth! sait er.

Wa witt? frôgt se.

Du, aber d Jompfer will e nemme em Haus.

Narr, i au et, sait d Lisbeth, diâ hôt me verhezt ond mer so domme Mucka en Kopf gsezt.

I moi', mer kendet er glei, i will mei' Weib alloi' hau' ond brauch koi' so Raffel em Haus. Da Zei's 1) vo' dem Monat schenket mer-er.

Wia-n-er des sait, hairt er uf oi'môl a' baise giftiche Stemm henter em. Ich gehe heute noch, sait d Jompfer, mô grad vom Schualmoischter rüber kommt, wißt, ich bin des Schulmeisters Braut, und wir brauchen uns nicht mehr mit solch gemeinen Verhältnissen abzugeben. Meine Koffer sind gepackt, ich werde sie holen lassen. Ich gehe sogleich.

Ond naus ischt se, aber der Hannes sait henter-er drei':

I tritt a, hôt der Ulmer Küahirt gsait, wia se-n hent aseza wölla.

Ond d Lisbeth hôt a' bisle glachet ond gsait:

Du, Hannes, wann brengscht wieder a' sotte Jompfer ens Haus?

Uebers Jôhr ent drui! 2) geit-er der Hannes zruck, nemme a'gucka tu-e sotte Jompfera, mô nex könnet weder s Volk schenira.

1) Zins. 2) Uebers Jahr um drei Uhr = niemals.
